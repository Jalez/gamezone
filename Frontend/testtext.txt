5 Lapset ja nuoret yksin ja yhdessä median parissa

Katja Repo & Jouko Nätti



1 Johdanto

Media läpäisee keskeisellä tavalla lasten ja nuorten ajankäyttöä. Lapset ja nuoret viettävät aikaansa median parissa kasvavassa määrin, ja samalla he käyttävät mediaa yhä jousvatammin. Media jäsentää lasten ja nuorten ajankäyttöä myös seuran suhteen, sillä median parissa vietetään aikaa toisinaan yksin ja toisinaan ystävien tai perheenjäsenten parissa. Lasten ja nuorten median käyttöä voidaan lähestyä myös tarkastelemalla kysymystä siitä, millainen asema sillä on lasten ja nuorten yksinolossa ja kuinka usein se on osa perheen, tuttavien ja ystävien kanssa vietettyä aikaa.

Tarkastelemme tässä luvussa Tilastokeskuksen ajankäyttöaineiston (1987–1988, 1999–2000, 2009–2010) pohjalta ensiksi kysymyksiä siitä, kuinka paljon 10–19-vuotiaat lapset ja nuoret viettävät ylipäätään aikaa yksin, perheenjäsenten parissa tai tuttavien seurassa ja millainen muutos yksin- ja yhdessäoloon käytetyssä ajassa on tapahtunut 1980-luvulta 2010-luvulle tultaessa. Toiseksi tutkimme, mitä lapset ja nuoret tekevät yksin ollessaan tai perheenjäsenten ja tuttavien kanssa aikaa viettäessään ja miten lasten ja nuorten ajankäyttö jäsentyy ruokailuseuran, television­ katseluseuran ja tietokoneseuran näkökulmista. Kolmanneksi analysoimme, mitä lapset ja nuoret ruokailun, television katselun tai tietokoneen käytön ohessa tekevät. Kiinnitämme analyysissä erityistä huomiota televisiolle ja tietokoneelle omistettuun aikaan mutta tarkastelemme myös ruokailuun käytettyä aikaa. Olemme sisällyttäneet ruokailun analyysiin, koska se antaa erinomaisen peilauspinnan yhdessäolossa tapahtuneiden muutosten arvioimiselle. Tarkastelussa jaamme kohdejoukon kahteen ryhmään: lapsiin, jotka määrittelemme 10–14-vuotiaiksi, ja nuoriin, jotka määrittelemme 15–19-vuotiaiksi.

2 Ristiriitainen media

Lasten ja nuorten median parissa viettämä aika aiheuttaa huolta. Television katselun on nähty vievän lasten ja nuorten aikaa kirjojen lukemiselta, vahvistavan heidän materialistista ajatteluaan, uhkaavan lasten viattomuutta tai kasvattavan heidän kiinnostustaan seksiin ja stereotyyppiseen ajatteluun (Woodard & Gridina 2000, 31). Lasten ja nuorten television katselulla ja tietokonepelien pelaamisella on osoitettu olevan myös erilaisia yhteyksiä lasten ja nuorten väsymykseen ja pelkotiloihin. Tämän lisäksi internetin pelätään johdattavan lapset ja nuoret sopimattomille, lasten kasvua haittaaville sivustoille. Toisinaan huolena on lasten ja nuorten netissä kohtaama kiusaaminen. (Kupiainen 2013a; Paavonen ym. 2011; Punamäki ym. 2007; Valkonen 2012.)

Lasten ja nuorten median käyttöön liitetään erilaisia uhkia. Huolestuneita ollaan myös siitä, että lapset ja nuoret viettävät liikaa aikaa yksin ja että heidän yksinolonsa täyttyy median kanssa puuhailulla. Pahimpana uhkakuvana on yksinäinen lapsi tai nuori, joka on uppoutunut niin syvälle tietokone- ja pelimaailmaan, että hän syrjäytyy normaalista sosiaalisesta vuorovaikutuksesta. Lapsen ja nuoren yksin­oloa ja tietokoneharrastusta ei pidetä useinkaan toivottuna yhtälönä. ­Mannerheimin Lastensuojeluliiton verkkosivuilla asiaa kommentoidaan seuraavasti:

Ala-asteikäisen lapsen pitäisi pääsääntöisesti olla aikuisen seurassa (MLL 2013a)

Nuortakaan ei ole hyvä jättää yksin pitkäksi aikaa (MLL 2013a)


Mannerheimin Lastensuojeluliiton suositusten mukaan lasten ja nuorten ei tule viettää liikaa aikaa yksin. Erityisen huolestuttavaa samaisen sivuston mukaan on kuitenkin se, että lapsi tai nuori viettää yksinoloaikansa tietokoneiden seurassa. Tämä siksi, että

internetin ja tietokonepelien alituinen käyttö vaarantaa sosiaalisten taitojen kehityksen. Se vie leijonanosan ajasta, joka nuoruusiässä olisi tärkeää suunnata kasvokkaiseen vuorovaikutukseen. (MLL 2013b.)

Huolet ovat osa lasten ja nuorten mediasuhteen arviointia. Huolipuheella on kuitenkin oma tärkeä tehtävänsä: se nostaa esille ongelmia, määrittelee toivottuja käyttäytymis- ja toimintamalleja ja kutsuu toimimaan huolta aiheuttavien ongelmien poistamiseksi. Voidaankin esittää, että huoli-sanan negatiivisesta luonteesta huolimatta huolen ”viritys on positiivinen”. Huolien pohtimisella tavoitellaan loppujen lopuksi hyvää. Parhaimmillaan huolien erittely johtaa toimintaan, joka lisää myönteisten tekijöiden vaikutusta lasten, nuorten ja perheiden elämässä. (Nätkin & Vuori 2007, 18−19.)

Huolet ilmenevät tarkkailuna ja normittamisena. Lasten ja nuorten media-ajan pituudesta onkin annettu erilaisia suosituksia (Paavonen ym. 2011; Tammelin & Karvonen 2008). Arkisessa elämässä vanhemmat myös seuraavat ja kontrolloivat lastensa medialaitteiden parissa viettämää aikaa (Ermi ym. 2005) tai säätelevät, millaisia televisio-ohjelmia heidän on sopiva katsoa. Vanhemmat ovat tietoisia muun muassa television sisältöjen ikärajasuosituksista (Noppari ym. 2008; Noppari 2014). He myös valvovat aktiivisesti netin käyttöä (Kupiainen 2013a; Happo 2013).

Vanhempia myös opastetaan tässä lasten ja nuorten median käyttöä koskevassa kasvatustehtävässä. Vanhemmille suunnattu kasvattajan­opas Lapset ja media vuodelta 2012 neuvoo vanhempia seuraavasti:

Median suurkulutus voi olla riski sosiaalisten taitojen kehittymiselle. Pelkästään ruudun ääressä ei kehity riittävästi sosiaalisia tukiverkkoja ja arkisia ongelmanratkaisutaitoja. Mikään ei korvaa sitä, että aikuinen on lapselle läsnä ja tavoitettavissa. (Lapset ja media 2012.)

Lapsilla on oikeus laadukkaaseen mediaympäristöön. Lasten turvallinen ja vastuullinen mediankäyttö edellyttää, että myös aikuiset ymmärtävät mediakulttuurin ilmiöitä.

Huoltajan tehtävä on suojella lasta median haitallisilta sisällöiltä sekä mahdollistaa lapselle mukavia mediakokemuksia ja -elämyksiä. Sopivina annoksina media voi myös olla perhettä yhdistävä harrastus. (Lapset ja media 2012.)

Opas ohjaa vanhempia seuraamaan ja ohjeistamaan lastensa median käyttöä. Käytölle etsitään turvallisia rajoja, kohtuullisuutta ja tätä kautta lasten hyvinvoinnin takaavia toimintamalleja. Oppaan mukaan vanhemman ei tule kuitenkaan pelkästään rajoittaa lastensa median parissa viettämää aikaa, vaan hänen tulee myös varmistaa mukavat kohtaamiset median kanssa. Vanhempien olisi hyvä osata annostella lastensa median­ käyttöä siten, että mediasta voisi tulla ”perhettä yhdistävä harrastus”.

Arkisena ilmiönä ja lapsiperheiden ajankäytön jäsentäjänä mediaa­ luonnehtii ristiriitaisuus. Se aiheuttaa huolta ja ohjaa vanhempien kasvatustehtävää mutta tarjoaa myös puitteet perheenjäsenten yhdessäololle. Medialaitteet voivatkin ”lelujen ja pelien tavoin koota lapsia ­yhteen” (Matikkala & Lahikainen 2005, 92) ja tarjota perhe-elämää rikastavia sosiaalisuuden tapoja. Perheet viettävät yhdessä aikaa television äärellä tai ruokailevat televisiota katsellen. Tämä voi puolestaan tuottaa iloa ja hyvää mieltä lapsiperheiden kiireiseen arkeen. Koetaanhan aika, jonka voi jakaa ja josta voi nauttia yhdessä muiden perheenjäsenten kanssa, usein hyvin positiivisena. (Lammi-Taskula & Bardy 2009; Rönkä & Sallinen 2008.)
